---
chapter: Kiâⁿ台文路ê脚Jiah
title: 001. 我去tú tio̍h白話字
author: 
date: 2020-01-01
category: chheh
show_chapter: 1
layout: post
toc: true
---

## 〈001〉
# Góa khì tú-tio̍h Pe̍h-ōe-jī

Kò͘-sū sī án-ne, góa sī 1-ê kài koan-sim chèng-tī ê ē-káng-lâng, tòa tī Hōng-soaⁿ. Bô tī gōa-kháu ê kong-si teh chia̍h thàu-lō͘, sī khò 1-iâu bāng-lō͘-sòaⁿ chò seng-lí teh thàn-chia̍h ê lâng.

2018, nî té, hit chūn tú-hó sī Koan-chhī-tiúⁿ soán soah, Táⁿ-káu khì tn̄g tio̍h "Hân-liû", su kah thǹg-khò͘, khì hông pa bô chāu ê sî. Góa sui-bóng m̄-sī Bîn-chìn-tóng-oân, m̄-koh mā sī chêng kok-hāu-á ê sî, to̍h bat tòe sī-tōa khì tóng-gōa ê ián-káng-tiûⁿ tàu lāu-jia̍t, pún-thó͘ ì-sek it-ti̍t chiâⁿ kiông. Soán su sī --bô-tàⁿ-kín, m̄-koh khì su hō͘ chúi-chún chiah kē ê hāu-soán-jîn, he sim-chêng chiàⁿ-káng sī ū-kàu ut-chut, ta̍k-ji̍t to ai-siaⁿ thó͘-tōa-khùi. 

Tī tâu-phiò chìn-chêng, góa ūi-tio̍h beh khòaⁿ koh khah chē ê chèng-tī chu-sìn, ū khì ka-ji̍p Twitter chit ê siā-kûn mûi-thé, ta̍k-ji̍t jīn-chin tī Twitter khòaⁿ "Thui-iú" hun-hióng ê chêng-pò. Soán su í-āu, kòe bô kúi kang, góa khì khòaⁿ tio̍h 1-ê thâu-siōng sī soa-hî ê pêng-iú, ū teh siá 1-kóa Lô-má-jī, m̄-koh he koh m̄-sī Eng-gí. Góa hit chūn to̍h ū leh siūⁿ, "He kám sī lâng teh kóng ê Tâi-lô?". Khì ka mn̄g, i kóng he to̍h sī teh siá Tâi-gí bô-m̄-tio̍h. Hit chūn, góa hiông-hiông ū 1-ê siūⁿ-hoat: "Góa ta̍k-kang tī chia leh ut-chut kah beh sí, put-jû lâi o̍h kóa mi̍h-kiāⁿ, khah ū gī-niū, mā khah bē kui-kang tī hia leh ak-chak." Hit-chūn, sî-kan sī 2018 nî 12 goe̍h-hūn, sī kúi hō, í-keng bô châi-tiāu kì, góa m̄-chai-iáⁿ hit ê siūⁿ-hoat ē éng-hióng tio̍h góa koh lâi ê 4-tang, mā hoān-sè ē éng-hióng koh sòa--lo̍h-khì ê kui sì-lâng.

Hit ê "thui-iú", hō chò A-hian. Āu--lâi, 2022 chhiu-boa̍t ū lâi Táⁿ-káu chhit-thô, goán iok tī Ngó͘-hok gô-bah hái-sán. Hit ji̍t káng kàu pòaⁿ-mê kiōng beh 4 tiám.

> **Kóng--khài mā chin hong-chhì, teh siá chit phiⁿ bûn ê sî-kan sī 2022/11/29, 1126 Bîn-chìn-tóng iû-koh su kah thǹg-khò͘...**

——20221129
