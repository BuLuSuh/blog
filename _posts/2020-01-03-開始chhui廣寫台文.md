---
chapter: Kiâⁿ台文路ê脚Jiah
title: 03. 開始chhui廣寫台文
author: Siau Lah-jih
date: 2020-01-03
category: chheh
layout: post
toc: true
---

#### 03.
## Khai-sí Chhui-kóng Siá Tâi-bûn

Hit-chūn, tùi Tâi-gí Lô-má-jī í-keng sió-khóa-á ū jīn-bat--ah, kám-kak si̍t-chāi chiâⁿ hó iōng. "Kì-jiân Lô-má-jī chiah lī-hāi, góa ná m̄ ke-kiám-á lâi kā twitter ê bāng-iú siāu-kài--1-ē?" Chū án-ne, góa khai-sí tī twitter soan-thoân Tâi-bûn ê tāi-chì. Kā lâng kóng ài án-chóaⁿ o̍h, m̄-sī kâng kà ŏ͘. In-ūi he chu-liāu lóng m̄-sī góa ka-tī chéng-lí--ê, góa sǹg sī khòaⁿ tio̍h tó 1 ê bāng-chām ê chu-liāu nā siá liáu bē-bái, góa to̍h choán chhut-lâi hō͘ ta̍k-ke chham-khó. Khah sêng sī 1-ê poaⁿ chu-liāu ê kak-sek.

Hit-chūn teh chhui-kóng ê hāu-kó chiâⁿ-si̍t sī bē-bái. Mā bat ū he 1-phiⁿ bûn khì hō͘ lâng choán-thoân kàu 100 piàn--ê. He tī twitter nā m̄-sī teh chò "bāng-chhèng"--ê(Bāng-lō͘ téng kài chhèng), bô châi-tiāu ū hit khoán hun-hióng sò͘. Góa it-ti̍t kám-kak góa chò kah kài sêng-kong, koh lâi it-téng ē ū chin chē lâng mā ē lâi o̍h Lô-má-jī, m̄-koh sū-si̍t to m̄-sīán-ne. 

Bóe--á, góa chiah ta̍uh-ta̍uh-á chai-iáⁿ goân-in. Tang-sî-á sī góa hit chūn teh chhui-kóng ê sî, lóng sī iōng tiong-kok-jī chò chú-thé. Lâng lóng khòaⁿ ū lán teh siá siáⁿ. Sò͘-pái, in ē tàu hun-hióng. M̄-koh, nā kóng beh kiò ū hun-hióng ê lâng mā chham lo̍h-lâi chò-hóe ha̍k-si̍p Tâi-bûn. He to̍h kap iōng chéng-thâu-á chhi̍h--1-ē hun-hióng ū chin tōa ê cheng-chha--a. Sū-si̍t-siōng, ū khai-sí o̍h tâi-bûn ê lâng chin chió, tāi-pō͘-hūn ê lâng mā sī "O͘h, góa chai-iáⁿ Tâi-gí ū jī", "O͘h, Tâi-gí ê pó-chûn kap chhui-kóng ū-iáⁿ sī kài tiōng-iàu", koh lâi, koh lâi to̍h bô--ā. Che to̍h sī Tâi-oân sià-hòe ê hiān-hóng. Kah góa só͘ kî-thāi--ê, "Ū 1-tui lâng khai-sí teh siá Tâi-bûn" ê lí-sióng si̍t-chāi sī thiⁿ chha leh tē--leh.

Góa tú khai-sí teh chhui-kóng--ê, m̄-nā sī Lô-má-jī, Tâi-gí hàn-jī góa mā lóng chò-hóe soan-thoân. Góa sī siūⁿ kóng, 2-chióng lóng mā sī jī, ná ū teh kâng siāu-kài 1-chióng niâ ê tō-lí? Che ûn-ná ū chhù-bī ê só͘-chāi. Nā iōng choân tiong-kok-jī, bûn-chiuⁿ teh thòaⁿ ê sok-tō͘ siāng kín. Nā hàn-lô lām, hāu-kó sī tē jī. Choân-lô͘ chha-put-to sī oân-choân bô éng-hióng-la̍t. He to̍h kan-na ka-tī tī ka-tī ê só͘-chai se̍h-se̍h-liām ê èng-hāu niâ. 

Hàn-jī hoān-sè sī khah chhin-chhiat, i kài chē seⁿ kah kah tiong-kok-jī sī sio-siâng. Bô o̍h--kòe-ê, siōng bô mā ke-kiám-á ioh ū sī siáⁿ-mih ì-sù. M̄-koh i ū 1-ê chin tōa ê khiàm-tiám, nā hit jī bē-hiáu tha̍k, to̍h ē khai-sí ka-tī o͘-pe̍h tàu im, ū ê jī ê hêng koh chin kî-koài. Lô-má-jī sī put-koán án-chóaⁿ tha̍k to tha̍k ū ke̍k-ke sī m̄-chai-iáⁿ ì-sù niâ. Á góa to̍h m̄-sī beh chhui-kóng ta̍k-ê lâi chò-hóe ioh jī--ê. Bóe--á, góa liân hàn-jī to chin pūn-tōaⁿ siá. Hàn-lô, lí mā chai, 1-ē-á hàn 1-ē-á lô, phah-jī mā chin mâ-hoân.
