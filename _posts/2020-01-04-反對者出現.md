---
chapter: Kiâⁿ台文路ê脚Jiah
title: 03. 開始chhui廣寫台文
author: Siau Lah-jih
date: 2020-01-04
category: chheh
layout: post
toc: true
---

#### 04.
## Hoán-tùi-chiá chhut-hiān

Góa khai-sí teh chhui-sak Tâi-bûn í-āu, khì tú-tio̍h 1-kiāⁿ chiâⁿ kî-koài ê tāi-chì, to̍h sī ū 1-kóa lâng khai-sí lâi góa chia hoán-èng kóng Lô-má-jī chin bô hó, in chin bē jīn-tông. Che tī hit-tang-sî hō͘ góa chin tōa ê táⁿ-kek.

Chit ê ōe-tê, hoān-sè chit-má the̍h chhut-lâi kóng, chá to̍h í-keng liū kah beh chhàu-sng, bô chhiⁿ-chhioh--ah. M̄-koh tī hit sî, góa si̍t-chāi oân-choân bô siūⁿ tio̍h lâng ē ū án-ne ê hoán-èng. Lô-má-jī bêng-bêng to̍h hiah-nī hó iōng, ē-tàng oân-choân kā lán chit ê Tâi-oân-ōe 1-jī 1-kù oân-choân kì-lo̍k--lo̍h-lâi. Lán khah-chá to̍h m̄-chai, chit-má chai-iáⁿ che sī pó, èng-kai sī hoaⁿ-hí to bé-hu khah tio̍h ā, ná ē ōe lóng kóng kah khì-phut-phut?

Che mā ū 1-ê kò͘-sū thang-kóng, hit-chūn, tī Twitter ū 1-ê bāng-iú, kài chiàu-kò͘--góa, chèng-tī lí-liām mā sǹg sio-óa. Ta̍k-put-sî ē tàu choán góa ê bûn, Góa kài ka kám-siā. Góa khai-sí ē-hiáu siá Lô-má-jī liáu-sū, ū 1-ji̍t, lí siá su-jîn-phoe lâi kā góa kóng, kóng i lóng khòaⁿ bô, kiò góa mài koh siá. Góa chio i lâi chò-hóe o̍h, kóng che Lô-má-jī si̍t-chāi sī hó iōng, mā chin hó o̍h. M̄-koh khah án-chóaⁿ to kóng bē chhun-chhia, soah it-ti̍t iōng tiong-kok hàn-jī teh tàu Tâi-gí teh kah góa kau-tâm. He iōng tàu ê "Tâi-gí Hóe-chhiⁿ-bûn", kin-pún to chiâⁿ pháiⁿ tha̍k, ta̍k jī to̍h ài ioh, góa tha̍k ko-tiong ê sî to̍h chai-iáⁿ he pháng bē kiâⁿ. Ka kóng nā beh siá hàn-jī, Tâi-gí mā ū choan iōng ê hàn-jī. I mā sī kè-siok iōng tiong-bûn teh tàu Tâi-gí. Siāng bóe 2 ê lâng lóng bô hoaⁿ-hí. Chŏaⁿ bô koh kong-ōe kau-liû. Hó mi̍h pò lâng chai, kàu bóe--á soah piàn pháiⁿ-bīn sio siòng. Oân-choân bô siūⁿ kòe tāi-chì ē kiâⁿ kàu án-ne...

Tong-jiân teh hoán-tùi ê lâng m̄-nā 1 ê niâ, kài chē o͘h. Khòaⁿ tio̍h Lô-má-jī to̍h khí-tâng. Góa ùi hit ê bāng-iú khai-sí, bat--ê, m̄-bat--ê, khòaⁿ kòe ū-kàu chē. Kî-kan, góa it-ti̍t teh su-khó in ná ē hiah tò-tōaⁿ, 3-4 tang í-lâi, ū 1-kóa siūⁿ-hoat, siá tī chia, ta̍k-ê bóng chham-khó khòaⁿ-māi.

Lâng ê koan-liām khêng-si̍t tōa-pō͘-hūn lóng tī gín-á kàu siáu-liân hit chūn ê tha̍k-chheh sî-tāi lâi hêng-sêng, chha-put-to tī chhut-siā-hōe liáu-āu to̍h tèng-kin, chin oh-tit kái. Koan-liām í-keng hêng-sêng, su-sióng to̍h tòe leh tèng-kin, kú--lâi, lâng to̍h bô leh su-khó--ah. Án-ne ē chō-sêng chit ê lâng nā khí tú-tio̍h sin ê tāi-chì ê sî, i ē chin pún-lêng khí jīn-ûi, he, góa khah-chá to bô o̍h--kòe, he bô tek-khak sī hó-mi̍h--lah. Siāng-hāi--ê, khah lāu-iân ê lâng, tī ha̍k-hāu o̍h--ê, sī tiong-kok siāng hó ê "tōa-tiong-kok su-sióng". He, ū to̍k, kài to̍k! Piān nā m̄-sī hàn-jī, to̍h bô sǹg sī jī. Chit-lō lí-lō͘, chiâⁿ kán-tan to̍h ē-tàng phah-phòa. Lâng he Bí-kok-lâng lógn bô teh iōng hàn-jī, tān-sī siáng káⁿ kóng in m̄-sī sè-kài thâu-pān ê kok-ka? M̄-koh kóng m̄-thiaⁿ--ê iû-goán kóng m̄ thiaⁿ.

Koh 1-khoán sī kiaⁿ-hiâⁿ. Chím-má tī Tâi-oân ê lâng, chha-put-to lóng sī lī-iōng tiong-kok-jī teh kì-sū. Hiông-hiông khòaⁿ 1-tīn-lâng the siá in lóng khòaⁿ bô ê bûn-jī, koh kóng che sī Tâi-gí, in sim-lí-tek chiâⁿ pháiⁿ chiap-siū. 

"Lóng khòaⁿ bô, chit lō óaⁿ-ko mā kió Tâi-gí?"

"Í-āu nā ta̍k-ê lóng beh siá chit-khoán jī góa beh án-chóaⁿ, góa chŏaⁿ piàn 1-ê m̄-bat jī ê lâng."

"Góa lóng kúi-hòe--ah, koh ài lâi o̍h sin ê mi̍h, ná ē hiah chau-that! Kui-khì kā in chàm-chàm ho͘ sí, hō͘ in bē phû-thâu, án-ne lóng bô góa ê tāi-chì!"

Siá tiong-kok-jī tong-jiân mā chiok khin-sang, nā ū tòe tio̍h kàu-io̍k ê lâng, ta̍k-ê lóng keng-kòe 10 kúi tang ê tiong-gí, tiong-bûn hun-lián, siá tiong-bûn chin khin-khó, lóng mài kái-piàn siāng hó, lóng bián koh ke khai sî-kan, bián koh hù-chhut. M̄-koh chiâⁿ chē lâng bô khì su-khó kóng lán o̍h--ê khêng-si̍t to m̄-sī lán ê pē-bú-ōe, mā m̄-sī lán chāi-lâi só͘ sú-iōng ê bûn-jī. Piān-lī sī kài piān-lī, he to m̄-sī lán ê mi̍h.

Koh 1-khoán, sī pún-tē bú-gí to m̄-sī Tâi-gí ê lâng. Che góa to bô kài chē ōe thang kóng, kan-na kóng 1-tiám to̍h hó. Nā pa̍t-lâng chin piàⁿ-sè beh khoe-ho̍k ka-tī ê gí-giân ê sî, m̄-thang kâng tòng. M̄-thang kui ji̍t beh kóng pa̍t-lâng sī pà-koân, soah ka-tī lóng teh sú-iōng siāng kài pà-koân ê tiong-kok-ōe, tiong-kok-jī, ka-tī ê gí-giân lóng m̄ o̍h, án-ne mā bo khah gâu.



