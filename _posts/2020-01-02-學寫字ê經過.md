---
chapter: Kiâⁿ台文路ê脚Jiah
title: 02. 學寫字ê經過
author: Siau Lah-jih
date: 2020-01-02
category: chheh
layout: post
toc: true
---

#### 02.
## O̍h siá-jī ê keng-kòe

Hó, beh o̍h Tâi-lô to̍h lâi o̍h! Che m̄-chiah kán-tan!

4-tang chêng, goán sè-hàn--ê koh teh tha̍k kok-hāu-á, i ū Tâi-gí khò-pún. Góa to̍h khì ka the̍h 1 pún i í-keng siōng liáu--ê lâi hian. He khò-pún thâu 1-ia̍h to̍h ū ōe 1-kóa mih-á, chhin-chhiūⁿ kóe-chí a̍h sī lán seng-oa̍h--ni̍h tiāⁿ khòaⁿ tio̍h ê ji̍t-iōng-phín, téng-bīn ū chù Lô-má-jī. Góa to̍h án-ne khai-sí--ah. Kán-tan--lah!

Kin-pún to bô kán-tan hó--bô! I he tô͘ bóe--á ka siūⁿ--khài, loān-loān--ā. Hit-chūn to̍h sī chia ka pōe--2-jī--ah, hia ka pōe--2-jī-ah, lóng sa bô tiōng-tiám, siaⁿ-tiāu ê pō͘-hūn, kin-pún to thiàu--kòe làng--kòe, bô ka kè-kàu. Kán-séng kah án-ne, mā sī bū-sà-sà koh kiam hoe-kô-kô. 

Chhám--ah, ah m̄-sī chok kán-tan? Sûi làu-khùi! Iáu-koh hó, hiān-tāi ū 1-chiòng chin hong-piān ê kang-kū, to̍h sī bāng-lō͘. Koh lâi góa to̍h khai-sí khì google, ta̍uh-ta̍uh-á kā "O̍h Tâi-lô" chit tiuⁿ tàu-tô͘ ê 1-phìⁿ 1-tè chhōe chhōe--chhut-lâi, chit tiuⁿ tàu-tô͘, mā khai-sí ū 1-ê khah bêng ê hêng-siōng. Kài iàu-kín--ê sī khai-sí khì táng-ló͘ su-ji̍p-hoat ta̍k-kang teh liān-si̍p, koh ū tī twitter téng-bīn hâm 1-kóa bāng-iú hō͘-tōng, jī teh siá to̍h jú lâi jú chèng-khak, siá m̄-to̍h, in ē kóng, lán to̍h lâi kái.

Ha̍k-sip ê keng-kòe, sit-châi sī mê-mê kak-kak, li-li khok-khok, mā it-giân-lân-chīn. Nā beh chóng siá, piàn-chò ná teh kì-siàu, tian-tò sī sit-khì kì-sū ê chhù-bī. Chím-má hoan-thâu ka khòaⁿ, he sī góa kiâⁿ tī Tâi-bûn chit tiâu lō͘ siāng sóng-khoài ê sî-kan, ta̍k-kang lóng kám-kak ka-tī teh chìn-pō͘, sit-châi sóng kah. 

Góa cha-put-to sī 3-kang to̍h chai-iáⁿ Lô-má-jī ê kui-chek teh chhóng-siáⁿ, m̄-koh chin-chiàⁿ se̍k-sāi kah sió-khóa-á ē-tàng chū-iû ūn-iōng, sī cha-put-to ū 1-kò-goe̍h ê kú. Lâng kóng án-ne sok-tō͘ sǹg sī kài kín. Góa teh siūⁿ, che eng-kai kah góa ka-tī kài mî-nōa ū chin tōa ê koan-hē. Góa sī hit chiòng nā leh hong 1-kiāⁿ tāi-chì ê sî, kî-thaⁿ ê tāi-chì lóng bô sáⁿ beh chhap ê lâng. Mî-sí mî-nōa sī kài ū èng-hāu. Lēng-gōa 1-ê goân-in si, Lô-má-jī chin-chiàⁿ ē-tàng oân-choân piáu-hiān lán teh kóng ê ōe, ta̍k im to̍h ū châi-tiāu kì. Kah iōng tiong-kok hàn-jī koh kiam chù-im-hû-hō lām-siá lâi siá Tâi-gí hāu-kó sī thiⁿ chha-leh-tē. Góa tú chai-iáⁿ chit ê sú-si̍t ê sî, lâng chin kám-tōng.

Che khì hō͘ góa siūⁿ tio̍h góa tī ko-tiong ê sî, ûn-ná sńg sī hit khoán bûn-gē chheng-liân. Nā teh siá chok-bûn, lóng te̍k-pia̍t iōng-sim. Ū 1-piàn, góa ê chok-bûn lāi-té, siūⁿ beh chhah 1-kóa chhù-lāi sī-tōa ê ōe, m̄-koh goán tau kóng--ê sī Tâi-oân-ōe, iōng tiong-bûn to bô châi-tiāu siá. Góa khì mn̄g lāu-su, Tâi-gí kám ū jī ē-tàng siá. "Bô, Tâi-gí bô jī." 16、7-hòe-á ê gín-á ná ē chai-iáⁿ thang khì giâu-gî? Chit ê gî-būn to̍h sǹg sī kiat-sok--ah. To̍h án-ne, góa it-ti̍t kàu góa 44 hòe, chiah chin-chiàⁿ tit-tio̍h hit ê būn-tê ê tap-àn. 
 
 Kám ài koài hit ê lāu-su? Hoān-sè sī bián, hoān-sè i ka-tī mā m̄-chai-iáⁿ Tâi-gí ū jī. Chím-má í-keng kiōng beh 2023, Tâi-oân mā koh chiâⁿ chē lâng m̄-chai-iáⁿ Tâi-gí ē-tàng iōng bûn-jī lâi kì-lo̍k.

Chit-chūn, góa teh siá--ê iáu sī "Bân-lô", iáu-koh m̄-sī Pe̍h-ōe-jī.

20221201


